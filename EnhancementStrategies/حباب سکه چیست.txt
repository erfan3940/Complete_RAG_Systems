یکی از مفاهیم مهم برای خرید و فروش در بازار سکه، آشنایی با حباب سکه است. احتمالا اصطلاح حباب زیاد به گوش‌تان خورده است که برای انواع بازارها به کار برده می‌شود. این اصطلاح در واقع به تغییرات قیمت در عرضه و تقاضا و حرکت آن به سمت مثبت یا منفی اشاره دارد. اما حباب سکه پیچیده‌تر از این‌هاست! اگر به سرمایه‌ گذاری در بازار سکه علاقه دارید باید به طور کامل با حباب این بازار آشنایی داشته باشید. به این منظور، لازم است که نحوه محاسبه حباب سکه را بدانید و عوامل موثر بر آن را تشخیص دهید. در این مطلب از ره‌آورد، به طور کامل در مورد حباب سکه مطالعه خواهید کرد.

حباب سکه چیست؟
در ابتدا بیایید ماهیت حباب سکه را به خوبی بررسی کنیم. بدون شک، تمام سرمایه‌گذاران به دنبال آن هستند که دارایی موردنظر خود را با پایین‌ترین قیمت ممکن، حتی پایین‌تر از ارزش ذاتی آن خریداری کنند. در این شرایط می‌توانند با رسیدن آن به قیمت واقعی، سود کسب کنند. از طرف دیگر، در صورتی که یک دارایی قیمتی بیشتر از ارزش ذاتی خود داشته باشد، انتظار می‌رود که به قیمت مورد انتظار کاهش پیدا کند. درنتیجه، در بیشتر مواقع بین آن ارزشی که انتظار می‌رود یک دارایی داشته باشد و قیمت آن، اختلافی وجود دارد. به این اختلاف در ارزش ذاتی و قیمت، حباب می‌گویند.

برای مثال، شما یک کالایی را با قیمت ۳۰ هزار تومان تهیه می‌کنید، اما ارزش ذاتی آن ۲۰ هزار تومان است. با این اوصاف می‌توان گفت که کالای مورد نظر ۱۰ هزار تومان حباب قیمتی دارد. بنابراین، حباب قیمتی تنها مخصوص بازار سکه نیست بلکه برای هر دارایی وجود دارد.

مهم‌ترین علت وجود حباب در بازار، عدم تعادل در عرضه و تقاضاست. اگرچه در برخی موارد ممکن است دلایل دیگری،‌ مثل دلایل روانی،‌ اخبار و مواردی از این دست هم داشته باشد. اطلاع از میزان این حباب باعث می‌شود تا دارایی را در قیمت مناسب بخریم و در قیمت مناسب هم به ‌فروش برسانیم.

 بیشتر بخوانید: بهترین زمان برای خرید و فروش طلا چه زمانیست؟

چطور میزان حباب سکه را محاسبه کنیم؟
برای محاسبه حباب سکه کافی است ارزش ذاتی این دارایی را از قیمت روز آن کم کنید. در صورتی که جواب حاصل شده مثبت بود، این به آن معناست که سکه با قیمتی بالاتر از آنچه باید باشد در حال معامله است. اما درصورت منفی بودن عدد به دست آمده، می‌توان به این نتیجه رسید که سکه با قیمتی کمتر از ارزش ذاتی خود معامله می‌شود. به طور کلی، برای محاسبه حباب سکه از فرمول زیر استفاده می‌شود:

فورمول محاسبه حباب سکه

با توجه به فرمول بالا، برای محاسبه میزان حباب سکه نیاز داریم تا «ارزش ذاتی سکه» را بدانیم. ارزش ذاتی سکه را می‌توان با استفاده از فرمول زیر محاسبه کرد:

فورمول محاسبه ارزش ذاتی سکه

محاسبه مؤلفه‌های مؤثر بر ارزش ذاتی سکه
مولفه‌های مورد نیاز در فرمول بالا عبارتند از:

حق ضرب سکه
طبق اعلامیه اتحادیه طلا و جواهر تهران به میزان ۵ تا ۷ هزار تومان به‌عنوان حق ضرب سکه و هزینه‌های جانبی اخذ می‌شود.

عیار سکه
عیار سکه ۲۱.۶ است. توضیح اینکه این عدد از کجا آمده است آن است که عیار ۲۴ به‌ معنای طلای صددرصد خالص است و وقتی از طلای ۱۸ عیار صحبت می‌کنیم، منظور طلایی است که ۲۵ درصد ناخالصی دارد. بنابراین عیار ۲۱.۶ سکه به معنای خلوص ۹۰ درصدی آن است. پس در این فرمول به ‌جای عیار سکه عدد ۰.۹ را قرار می‌دهیم.

محاسبه مؤلفه‌های مؤثر بر ارزش ذاتی سکه

قیمت دلار
برای به دست آوردن حباب سکه لازم است که قیمت لحظه‌ای دلار را بررسی کنید و در فرمول قرار دهید.

قیمت گرم طلای جهانی
قیمت طلای جهانی برای یک انس طلا معرفی می‌شود، در حالی که ما در فرمول به قیمت یک گرم نیاز داریم. برای محاسبه این مولفه لازم است که یک اونس را بر ۳۱.۱ تقسیم کنید. به همین دلیل است که در مخرج این فرمول عدد ۳۱.۱ آمده است. ۱ اونس با ۳۱.۱ گرم برابری می‌کند.

وزن سکه
با توجه به نوع سکه باید وزن آن را در فرمول قرار دهید. وزن سکه بهار آزادی ۸.۱۳۳۳ گرم،‌ نیم سکه ۴.۰۶۶ گرم و وزن ربع سکه بهار آزادی ۲.۰۳۲ گرم است.

مالیات بر ارزش افزوده
در حال حاضر مالیات بر ارزش افزوده در کشور ما ۹ درصد است که شما به عنوان خریدار باید آن را بپردازید. بنابراین، این عدد را هم باید در فرمول لحاظ کرد.

 بیشتر بخوانید: کدام صندوق طلا بهتر است؟

بررسی حباب مثبت و منفی در بازار سکه
همان‌طور که گفتیم، حباب سکه بخشی جدانشدنی از این بازار است که براساس عرضه و تقاضا شکل می‌گیرد. عامل اصلی ایجاد حباب، ناهماهنگی بین عرضه و تقاضاست، رابطه بین این دو می‌تواند باعث ایجاد حباب مثبت یا منفی در بازار شود. در صورتی که این دو با یکدیگر در تعادل باشند، به این صورت که میزان عرضه و تقاضا به یکدیگر نزدیک شود و تناسب بین آن‌ها وجود داشته باشد، بین قیمت‌های بازار و ارزش ذاتی سکه هم تناسب ایجاد می‌شود.

طبق فرمولی که برای محاسبه حباب سکه بیان کردیم، این میزان هیچ گاه صفر نخواهد بود، اما این امکان وجود دارد که در برخی از شرایط عدد به دست آمده برای حباب بازار سکه منفی باشد. در این شرایط، قیمت روز سکه از ارزش ذاتی آن کمتر خواهد بود. با توجه به این توضیحات، حباب بازار سکه به دو دسته زیر تقسیم می‌شود:

حباب سکه مثبت: در این صورت قیمت روز سکه از ارزش ذاتی طلای آن بیشتر است.
حباب سکه منفی: در این شرایط قیمت روز سکه از ارزش ذاتی طلای آن کمتر است.
عوامل موثر بر حباب مثبت و منفی در بازار سکه
اکنون که با حباب مثبت و منفی در بازار سکه آشنا شدید، ممکن است این سوال برای شما به وجود بیاید که چه عواملی بر مثبت یا منفی شدن این حباب تاثیر می‌گذارند؟ همانطور که گفتیم عرضه و تقاصا دو عامل اصلی برای تعیین این حباب هستند. قیمت سکه در شرایط عرضه یا تقاضا می‌تواند بر مثبت یا منفی بودن حباب آن تاثیر داشته باشد. برای درک بهتر این موضوع بیایید با این دو مفهوم بیشتر آشنا شویم:

قیمت عرضه کالا: قیمتی است که فروشندگان سکه برای فروش آن تعیین می‌کنند.
قیمت تقاضای کالا: قیمتی که خریداران سکه تمایل دارند بر اساس آن خریداری کنند.
در ایران، عوامل مختلف دست به دست هم داده‌اند تا حباب بازار سکه مثبت باشد. همانطور که می‌دانید ضرب انواع سکه توسط بانک مرکزی انجام می‌شود، اما از سال ۱۳۸۶ تاکنون، این بانک هیچ سکه‌ای ضرب نکرده است. از طرف دیگر، از آنجایی که یکی از روش‌های حفظ سرمایه در ایران خرید طلا و سکه بوده، بسیاری از افراد برای حفظ سرمایه خود سکه طلا خریداری می‌کنند. این موضوع باعث شده تا قیمت سکه در ایران دچار حباب شود.

طبق تجربه، زمانی که فروشنده سکه زیاد باشد، حباب سکه حدود هفت تا ۱۰ درصد کاهش پیدا می‌کند. در شرایط دیگر زمانی که خریدار سکه زیاد باشد، حباب سکه می‌تواند از ۱۰ تا ۱۳ درصد افزایش پیدا کند. در صورتی که بانک مرکزی برای ضرب سکه اقدام کند، حباب سکه تا حد زیادی شکسته خواهد شد. در این زمان حباب این بازار حداکثر به صفر خواهد رسید. 

 بیشتر بخوانید: سرمایه‌گذاری در طلا (روش ها، مزایا و معایب)

تفاوت حباب سکه با حباب طلا
در بسیاری از مواقع، حباب سکه بیشتر از حباب طلا است. علت آن هم این است که در بازار سکه انواع سکه‌ها با وزن‌ها و قیمت‌های مختلف وجود دارند. درنتیجه، مردم می‌توانند متناسب با بودجه خود برای خرید انواع سکه اقدام کرده و در این بازار سرمایه‌ گذاری کنند. برای مثال، در بازار سکه قیمت نیم سکه و ربع سکه بسیار پایین‌تر از سکه تمام است، به همین دلیل خریداران بیشتر به سمت آن‌ها روی می‌آورند و میزان تقاضای این دو بیشتر است. با این اوصاف، این دو مدل سکه نسبت به سایر گزینه‌ها حباب بیشتری دارند.



آیا ممکن است حباب سکه در ایران منفی شود؟
در پاسخ به این سوال باید بگوییم که حباب سکه در ایران هیچ موقع منفی نمی‌شود. البته، این حباب دارای نوساناتی است و همواره کم یا زیاد می‌شود. اما اگر به فرمول محاسبه حباب سکه دقت کرده باشید، یکی از مولفه‌های آن ارزش ذاتی سکه است. با کمی تفکر می‌توان به این نتیجه رسید از آنجایی که ارزش ذاتی سکه هیچ گاه از بین نمی‌رود، در نتیجه تحت هیچ شرایطی حباب آن منفی نخواهد شد.

در سال‌های اخیر در ایران، این حباب معمولا حدود ۱۰درصد قیمت لحظه‌ای سکه بوده است. حباب نیم سکه معمولا حدود ۲۰ درصد طلای لحظه‌ای و حباب ربع سکه حدود ۴۰ درصد طلای لحظه‌ای آن گزارش شده است. برای مثال، اگر قیمت واقعی یک سکه در سال‌های اخیر ده میلیون تومان بود، حباب آن حدود یک میلیون تومان بوده و طلای خالص آن حدود ۹ میلیون تومان بوده است. همچنین، اگر قیمت واقعی یک نیم سکه را ۶ میلیون در نظر بگیریم، حباب آن حدود یک میلیون و دویست هزار تومان می‌شود. درمورد یک ربع سکه با قیمت چهار میلیون تومان، حباب در حدود یک میلیون و ششصد هزار تومان وجود دارد. با این اوصاف، می‌بینید که بیشترین میزان حباب برای ربع سکه و سکه گرمی است.


جمع بندی

در این مطلب سراغ این موضوع رفتیم که حباب سکه چیست. به طورکلی، در بازارهای مالی بین ارزش ذاتی یک دارایی و قیمت آن اختلافاتی وجود دارد که این موضوع در مورد بازار سکه هم صدق می‌کند. همانطور که در این مطب توضیح دادیم، عدم تعادل بین عرضه و تقاضای سکه باعث به وجود آمدن حباب در بازار می‌شود. این حباب می‌تواند به صورت مثبت یا منفی باشد که در هر دو صورت، عوامل مختلفی برای ایجاد این شرایط تاثیرگذار هستند. برای محاسبه حباب سکه در بازار از یک فرمول استفاده می‌شود. در این مطلب مولفه‌های مورد نیاز در این فرمول و نحوه به دست آوردن آن را مطالعه کردید.